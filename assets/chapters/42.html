<p>
    Други светски рат

    Почетак другог светског рата представљао је увод у највеће страдање и егзодус не само Пркошчана, већ српског народа у целини.
    По неким записима пред Други светски рат помиње се да је у Пркосима и у Орашком Брду било око 250 домаћинстава . Школа у Пркосима подигнута је 1932. године, и други по реду учитељ је био Петар Радовановић, звани Уча, родом из Ужица. Иако је Уча физички био слаб, због своје искрености и отворености уживао је велико поверење народа. Није му било тешко да обилази куће и прича са народом. Био је напредан и слободоуман, и због својих ставова био је и хапшен. Пред сам устанак одвраћао је народ од предаје оружја.
    Други св. рат изазвао је и распад Краљевине Југославије, коју нису подједнако ни желели сви њени народи. Док су се једни спремали за отпор окупатору, Хрвати су формирали своју државу – НДХ, која преузима и власт над највећим делом БиХ, спроводећи невиђен терор, од потискивања језика и вере до оснивања логора за Србе, Јевреје, Роме и комунисте.
    Усташе су терале народ у збегове, јурили и убијали по шумама, не штедећи ни најмање дете. Већ средином априла у свим селима затварали су људе као таоце. Тако су средином јуна у Рајновцу одвеле 27 особа, укључујући и децу и све их побили у суседном селу Орашцу. Крајем јуна су у Кулен Вакуфу побили 26 Срба и неколико муслимана. До подизања општег устанка 27. јула усташе су у овом крају побиле преко 150 особа, од тога 16 у Пркосима и 36 у Орашком Брду .    
</p>