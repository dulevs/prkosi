<p>
    Борба за ослобођење
 
Као и увек, слободољубиви и правдољубиви народ није се мирио са новонасталом ситуацијом. У околним селима Рајновцима, Орашком Брду, Великим и Малим Стјењанима људи су се подизали на устанак и пре 27.јула. Народ је правио заседе усташама у Рипачком кланцу, на Касу и у Рајновцима код мостића, иако је био наоружан само вилама, мотикама и другим оруђем.
Тако је већ половином јула 1941.године у устаничким селима: Пркосима, Рајновцима и Стјењанима, формиран одред „Човка“ са командиром Николом Карановићем. Истовремено у Орашком Брду формиран је Брђански вод са Ђоком Каракашем и Николом Војновићем на челу. Одред „Човка“ држао је положаје према Кулен Вакуфу и Орашцу, а Брђански вод је штитио правац од Бихаћа.  На почетку деловања акције ових јединица, углавном су спровођене из заседа, да би у августу уз учешће и других јединица прешле у нападна дејства. Из заседа су наносили губитке непријатељу и долазили до оружја, јер су ненаоружани у напад ишли са секирама, вилама и другим оруђем. Владало је правило: ко зароби пушку, или је отме у јуришу, њему и остаје. Тако су се, у ствари, наоружавани они који су били најхрабрији. Средином јула 1941. године једна јача усташка јединица са око 200 усташа, из Кулен Вакуфа, продрла је у Пркосе, а друга, бројчано мања у село Липа и Орашко Брдо. Усташе су том приликом вршиле терор и масовне злочине убијајући све пред собом не штедећи ни жене, децу и старце. 
</p>
<div class="imgContainer">
    <img class="imgCentered" src="./assets/Ustase_u_selu.jpg" width="90%">
</div>
<p>
Многе куће су спаљене са укућанима у њима. Вођене су тешке борбе.  Пркошчани су, натерали усташе на повлачење. Рањено је и убијено 20 усташа и заплењено 13 пушака.  
Крајем јула 1941. године герилски одреди у Петровачкој општини имали су око 800 бораца, наоружаних са 470 пушака, 7 пушкомитраљеза и 3 тешка митраљеза. Већ у првим борбама показали су да ће бити тврд орах за сваког непријатеља. Јасно је било да су потребне координиране акције, а да је најефикасније било нападати из заседа дуж њихових комуникација .
Прва заједничка акција одреда „Човка“ и Брђанског вода  изведена је у селу Врточе 3. августа. Напад је извршен на непријатељску колону усташа, јачине једне сатније. Непријатељ је у потпуности разбијен. Устаници су запленили хаубицу 100 милиметара са десет сандука муниције, два тешка митраљеза и 10 пушака. Након тога уследиле су и друге заједничке акције, почетком септембра низали су се напади на Врточе, Ћукове и Кулен Вакуф. У борбама у селу Ћукови, на жалост, пале су и прве устаничке жртве. Погинули су Марко Керкез, пушкомитраљезац из одреда „Човка“, и Дако Каракаш, командир Брђанског вода.  Одред »Човка« и Брђански вод гонили су непријатеља 6. и 7. септембра све до Рипча и остали на положајима према Рипчу и Бихаћу све до поновног продора непријатеља у Кулен Вакуф. 
Међу реткима из овог краја подршку окупатору пружили су проусташки оријентисани елементи. По томе су из Пркоса били познати Томичићи (Матешићи) који су приступили усташком одреду у Врточу. Захваљујући тој сарадњи са окупатором добијали су и разне повластице, па је тако Јосип Томичић, кога су сви звали „Блесо“, добио монопол на одвоз кукуруза. Шверцујући робу, зарађивао је на муци народа, а стално је и  изазивао народ својим садистичким поступцима .
Непријатељске снаге нису мировале, па су већ у другој половини септембра кренуле из Бихаћа преко села  Врточе ка Босанском Петровцу. У село Врточе избиле су у току 25. и 26. Септембра: један део је продужио према Босанском Петровцу, а други се усмерио према Кулен Вакуфу, у који је ушао 29. септембра. Отпор њиховом надирању ка Кулен Вакуфу пружили су борци одреда »Човка« и Брђанског вода. Када је непријатељ успео да уђе у Кулен Вакуф, устаници су запосели и држали положаје североисточно од града. Продор јаких непријатељских снага у Кулен Вакуф довео је устаничке снаге и народ овог краја у тежак положај. Остављајући јача упоришта у Горијевцу, Тарковцу, Липи, Врточу и Пркосима, непријатељ је испресецао и онако малу слободну територију.
Када су од Бихаћа за Петровац продрле квислиншке јединице, усташе су из Орашца кренуле у пљачку. Код школе на Пркосима стигле су непријатељске групације из Кулен Вакуфа, предвођене Вебером, по злу познатим капетаном бивше југословенске војске у Бихаћу, који је капитулацијом бивше Југославије примио усташке чинове . Код школе су била два дућана, њих су непријатељи опљачкали. Збрисано је село Пркоси. Усташе су побиле многе људе. У кући Ешановића затворили су групу лица, испуцали плотуне и запалили кућу. Група лица из Орашког Брда бјежала је испод Лупине. Похватана је од усташа на цести код Дули(д)бе. Одвели су их у кућу Ковачевића и тамо запалили деветоро дјеце и двије жене. Дијелови села Орашког Брда су уништени.   
Поновним заузимањем Кулен Вакуфа и Босанског Петровца непријатељ је поставио своје логоре у Врточу, Пркосима и Човци. Сав народ се повукао пред непријатељем на Велике Стијењане, Мало Очјево и Велико Очјево и све до Дрвара, а други део чак у Лику.  Након једног неуспелог напада на логор под Човком код водопада припремана је нова акција на комуникацију између логора у Врточкој Дулиби и Човке. (одред је у то време располагао са 22 пушке и два пушкомитраљеза »брно«). Прије зоре заузели смо положај, а успут, пошто смо пролазили поред цркве на Пркосима коју су усташе биле запалиле (раније је изгорио дио олтара), командир је наредио да свратимо у цркву и помолимо се Богу. Сви смо се прекрстили, очитали »Оченаш« (иако већина није вјеровала у Бога) и кренули на положај. 
Пушкомитраљез који се налазио код водовода сасуо је дуги рафал на непријатеља. Возила су се сурвала у грабу. Непријатељски официри, међу којима су били бојник  Вебер и потпуковник Матагић, били су у луксузним колима. Позади њих кретала су друга возила са војском и материјалом. Иако су били добро заштићени, изгинули су на том месту. Овде је заплењено сво оружје и читава документација, међу којом су нађени и планови за офанзиву. Велики плен пао је у руке бораца Петровачког одреда. Бојник Вебер је био још жив. Наш пушкомитраљез сломио му је обе ноге. Иницијално устаници су успели да побију групу усташа, али су убрзо били принуђени на повлачење, јер је наишла главнина непријатељских снага.
Одмах после ослобођења Дрвара и заузимања жандармеријских станица у његовој околини, већина устаничких снага пребачена је на положаје према Петровцу, одакле је непријатељ првих дана августа, након добијања појачања из Бихаћа и Санског Моста, предузимао јаке нападе у циљу продора на ослобођену територију Дрвара. Тако је на сектору Осјеченица—Оштрељ—Козила—Бравско био успостављен фронт на коме су оперисали дрварски и петровачки герилски одреди, који су са осталим снагама у овом крај учинили тада најјачу и најнаоружанију устаничку групацију у Босни и Херцеговини, која је бројала преко 4.000 бораца. 
Септембра 1941. године Никола Карановић, тадашњи командир Вакуфске чете , организовао је састанак ради договора за напад на непријатељска упоришта у Ћуковима, Орашцу и Кулен Вакуфу. Састанак је одржан на Орашком Брду у кући Станише Каракаша. План је био да се напад изврши прво на Ћукове, онда на Орашац, и на крају на Кулен Вакуф. У нападу су учествовали, поред личких бораца, вакуфска чета, укључујући и Брђоорашки вод, Теочачка чета са Липским водом, Цвијетнићка чета и Мартинброђска чета, а Врточка чета је добила задатак да прекопа пут у Пркосима (Врточка Дулиба) и сачека непријатеља,  када се буде повлачио из Кулен Вакуфа, да му зада ударац из заседе на Човки и Пркосима, а евентуално и да спречи пристизање помоћи непријатељу од Петровца. Напад је заказан око 15. септембра, те је и почео у заказано време. Борба је трајала 3 дана и 3 ноћи, непрекидно. Трећег дана у поподневним сатима непријатељ се повлачио из Кулен Вакуфа према Пркосима. 
Крајем септембра и почетком октобра 1941. године непријатељ је вршио велики притисак на устанике, па се на Стјењанима нашао велики број бораца, не само из околних села већ и других села и јединица (окупило се близу 150 бораца).  Због такве структуре јединица, са разних страна, није постојала јединствена команда нити адекватна дисциплина. Целу ситуацију је оптерећивала и велика маса уплашеног народа у збеговима. Командир одреда Човка, Никола Карановић, бивши официр краљевске војске, предложио је мере  за сређивање стања и завођење реда у партизанским јединицама и у позадини. Није лако ишло, али је било одузето оружје од свих оних који нису били спремни и/или били у могућности да иду на фронт, и додељено борцима без оружја. Формирано је и привремено тело чији је задатак био да одржава ред у збеговима, да осигура снабдевање народа, као и да организује обављање пољопривредних радова. Консолидујући јединице и наносећи губитке непријатељу, устаници су га приморали на повлачење из Кулен Вакуфа. Крајем октобра непријатељ се повукао опет преко Пркоса, где је претрпео велике губитке.  Ликвидиране су и непријатељске постаје на линији Бихаћ – Босански Петровац, чиме је поново успостављена слободна територија.  Непријатељ се задржао у Бихаћу и у Босанском Петровцу и током новембра није вршио офанзивне акције, па су партизанске јединице после четворомесечних борби имале мали предах. Крајем новембра одред „Човка“ извршио је марш у Подгрмеч и задржао се неколико дана у селима Горња и Доња Суваја, агитујући против четништва. У том периоду четнички покрет је у тим крајевима био мање изражен и није било отворених сукоба. Слично се поновило и у Бјелају почетком 1942., за српску нову годину 13 / 14. јануар , када су се партизани конфронтирали и надјачали четнике на народном збору, очи у очи са вођом четника Манетом Роквићем. Касније се приступило разоружавању четника у околним селима (Вођеници, Скакавцу, Сувају, Смољани....), па су у кратком року скоро сва села у Петровачкој општини очишћена од четника. 
Крајем децембра су извршени избори за органе власти. Први одборници су били Лазо Керкез, Стево Зорић, Душан Чубрило, Јован Миљевић и други. Организоване су и народне страже по селима, како би онемогућиле работе шпекуланата и италијанских агената. Истовремено, вршена је обука омладинаца. У Пркосима је обуку са омладинцима спроводио Петар Керкез Пеција. 
Почетком 1942. године, у Пркосима, школа и црква су биле једине зграде које нису изгореле. Те зиме је у школи боравило 6-7 породица. У то време прву смотру чете у Пркосима почетком јануара 1942., извршио је др Младен Стојановић , а после смотре одржан је народни збор код школе. Значајан допринос и подршку у јачању чете пружили су Илија Дошен и посебно Славко Родић, који је у више наврата боравио у одреду „Човка“, па и када је одред прерастао у чету, све до њеног уласка у Трећу крајишку бригаду. Снажним ширењем устаничког покрета растао је и број бораца као и састав и организација партизанских јединица. Водови и чете су прерастали у одреде и у бригаде. 
Нажалост три четвртине бораца који су почетком 1942. године стајали у строју пред пркошком школом није преживело рат. На дан 1. маја 1942. године, одржан је велики народни збор у Пркосима, који је окупио велики број становника из суседних села. Положени су венци на гробове бораца који су били сахрањени у дворишту школе, то јест крај цркве.  
У јулу 1942. године формирана је партијска организација у Пркосима: Момчило Јакшић – секретар и чланови Симо Грубор, Стево Зорић и Петар Керкез .
Током 1942. године биле су добро познате и омладинске радне акције из Пркоса, Великих Стјењана и Рајноваца у обради земље. Народ је морао некако да преживи, па се орало, сејало, прикупљала летина и чувала у шуми. 
До уласка у састав треће крајишке бригаде августа 1942., вакуфска чета је имала око 40 акција у којима се калила и стицала искуство. Око 140 бораца је прошло кроз њене редове до уласка у бригаду. Рат је преживела само половина. И касније у саставу Треће крајишке бригаде била је позната као једна од најбољих јединица Петровачког среза. Трећа Крајишка бригада формирана је 22. августа 1942. у селу Каменица код Дрвара, и на њено чело постављен је Никола Карановић. Већ два дана касније кренула је на први задатак да у цазинској крајини разбије усташке снаге. Након формирања Треће Крајишке бригаде она је кренула на свој славни борбени пут. У септембру и октобру је водила борбена терену Санице и Кључа, пре свега са задатком обезбеђења прикупљања летине. Тридесетог октобра бригада прави покрет усиљеним маршом преко западних падина Грмеча, преко Уне и преко Пљешевице и увече 2. новембра придружује се осталим јединицама у нападу на непријатељски гарнизон у Бихаћу. (за три дана бригада је прешла 130 километара и успешно извршила задатак).  Након ослобађања Бихаћа  бригада се враћа у Петровац и средином новембра месеца улази у састав Прве пролетерске дивизије. 
Током ослобађања Бихаћа два борца из Пркоса су погинула  (Томо Н. Обрадовић и Јован Обрада Чубрило) и сахрањени су крај цркве у Пркосима, поред четворице раније сахрањених бораца. 
Поклопиће се да је трећа крајишка бригада формирана 22. августа 1942. у селу Каменица, одакле је била Марија Бурсаћ, која је храбро погинула у Пркосима
Тако се већ 1942. највећи број устаника са Пркоса борио у трећој крајишкој бригади и првој крајишкој ударној пролетерској бригади. Свој борбени пут ове јединице су завршиле на граници Аустрије, и бориле су се на територији свих република, изузев Македоније. Тиме се постајали део ударних јединица које су носиле терет борби на простору целе Југославије.19. децембра 1942. године у Суваји је одржан омладински срески збор са 1000 учесника са кога су бирани делегати за Први конгрес омладине. Момчило Јакшић из Пркоса је изабран за једног од 14 делегата. 
Сво време рата народ је живео под терором и у најтежим условима, у збеговима, по шумама, често без хране, али чувајући живу главу и покушавајући да опстане. Непријатељ је, кад год му се пружила прилика, вршио и масовна убиства, па су тако, 1943. године, у збегу у Очијеву убијене52 особе .
Почетком 1943. године, од јануара до априла, фашистичке окупационе снаге предузеле су опсежну, четврту непријатељску офанзиву, познату под именом Вајс / Бело. Непријатељ је напао ослобођену територију, Бихаћку републику, свим расположивим снагама. Најпознатија битка четврте непријатељске офанзиве је  Битка на Неретви, којом су партизани потпуно преокренули ток ове операције. Нанети су тешки губици Италијанима у долини Неретве и почетком марта извршили пробој из непријатељског обруча.
Након четврте офанзиве непријатељ је увидео да не може да контролише целу територију око Дрвара, Петровца, Бихаћа и Приједора, па су Немци приступили утврђивању појединих упоришта на важним правцима и упориштима. Ова упоришта су била у чврстом обручу и под сталним притиском наших снага. Непријатељу су посебно биле од интереса комуникације од Петровца према Бихаћу и Кулен Вакуфу. Због тога се непријатељ утврдио у Врточу, а у јесен 1943. године организовао упориште у Пркосима. У упоришту су биле стациониране две чете пешадије са неколико топова а у окружењу је било и других непријатељских снага. 

</p>