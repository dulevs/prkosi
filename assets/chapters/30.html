<p>
Устанак у Босанској Крајини 1875. – 1878. године – Како су запаљене Човка и Кула капетанија 
.
Током 19. века турска власт је почела да слаби, укинуте су капетаније, кметови су добили нешто већа права, али и даље су Срби били у друштвено и економски најнеповољнијем положају. Незадовољство српског становништва бивало је све веће. Након спорадичних локалних побуна, уследила је Дољанска буна 1856., која није имала превеликог успеха. 
</p>
<div class="imgContainer">
    <img class="imgCentered" src="./assets/macevanje.jpg" width="90%">
</div>
<p>
    Паја Јовановић - Мачевање (студија / део припреме слике)
Недуго затим 1875. године букнуо је прво устанак у Херцеговини познат као „Невесињска пушка“, који се већ те исте године проширио на Босанску крајину и целу Босну. Буна, широких размера,  подстакла је Србију и Црну Гору да пруже помоћ устаницима и да 1876. уђу у рат са Турском. Накнадно је и Русија ушла у рат са Турском 1877. године. У једном тренутку устаници су 1876. прогласили присаједињење Србији. Целокупан живот народа био је усмерен ка томе да се преживи и опстане кроз борбу, па су тако од малих ногу учили и ратничке вештине.
Током устанка Турци су вршили терор, побили су преко 500 људи, а преко 100.000 протерали из Босне . Устаници су имали одређених успеха у борбама. Учествујући у ратним дешавањима Пркошчани су спалили Кулу у Пркосима и Кулу и паланку Човку. Куленовићи су се тада повукли и из Куле у Пркосима и из Човке. Ватру на кули у Човки запалио је кмет Јовица Зорић звани Шљивар.
Срби су током устанка покушали да придобију локално муслиманско становништво, па су децембра 1876. објавили „Прокламацију хришћана у Босни“, којом су позивали муслимане да стану уз њих или буду мирни. Таквих случајеве помоћи од стране муслимане је било, па је тако Шабан Реџић извео Вида Миловановића на устаничку страну. Вид се прикључио једном од главних вођа устаника у том крају Голубу Бабићу. Тамо су биле и друге вође, Симо Чавка и Перо Бањац, а касније им се придружио и Миле Кресоја кнез из Пркоса. 
</p>