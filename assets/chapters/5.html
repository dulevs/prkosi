<p>
    СТАНОВНИШТВО

    Имајући у виду да Пркоси припадају Бјелајском пољу то се све чињенице о становништву, кретањима, обичајима, наведене у књизи Петра Рађеновића „Бјелајско поље и Бравско“ односе и на овај крај.  Стога се и аутор ове књиге у доброј мери ослањао на податке Петра Рађеновића. 
    Та књига представља темељ познавања становништва, његове историје и осталих географских одлика (из тог разлога, те чињенице неће бити детаљније описиване, већ их треба погледати у изворном документу).
</p>
<div class="imgContainer">
    <img class="imgCentered" src="./assets/2.jpg" width="90%">
</div>
<p> 
    Пркоси су одувек припадали котару / срезу петровачком. Само поље припада геолошком подручју карста, карактерише га голет, плитка земља на стеновитом подножју, но ово нису голети као у Далмацији и Херцеговини. Њиве и пашњаци ограђени су бедемом планинских маса, богатих шумама. Поља нису потпуно равна, већ таласаста и могу се уочити мање удолице, вртаче, где се повремено задржава вода након падавина, што је благодет за појење марве.  
    Вода у овим пољима није свуда равномерно распоређена. Нека села имају више воде а нека мање. Најсувље је село Врточе, где постоје само 3-4 пиштавца  (извора). Пркоси имају више извора воде поготово испод Чаве, па и кратак поток Понорац. Но, издашност извора најчешће зависи и од падавина (времешњаци). На старим војним картама у прилогу обележени су поједини извори. Климатске прилике су прилично уједначене у целом крају. Преовлађују ветар северац (бура) и југо и они више утичу на куће у долини, док су куће увучене по обронцима околних планина обично заштићеније од налета ветрова. Пркоси се налазе у пространом пркошком пољу са добром оријентацијом ка југу, па су пашњаци и њиве добро осунчани, и снег се краће задржава Ипак,  зима је најизразитије годишње доба и обично траје 5 месеци а пролеће и јесен су кратки, отприлике по 2 месеца. 
    Куће су махом распоређене на обронцима то јест у подножју брда, не нарушавајући простор пашњака и њива, и повезане су прогонима  са главним путевима. Пркошка долина а и куће по ободима налазе се на уједначеној висини од 700 – 800 мнм / метара надморске висине, поређане у низове. Временом су куће и сама села све више премештани у долине.
    Од давнина становништво се такорећи искључиво бавило пољопривредом махом  сточарством. Након окупације Аустроугарске (1878) кметови нису постали власници земље, али су добили одређену заштиту - не могу бити отерани са поседа. Интензивније досељавање из других крајева, посебно  Лике, допринело је развоју ратарство, те су уместо пашњака почеле да преовлађују оранице. Наравно шуме заузимају највећи део пространства. У недостатку река и млинова у старо време жито је најчешће вожено у манастир Рмањ и Кулен Вакуф на мељаву.
    Пркоси се налазе близу магистралном путу Босански Петровац – Бихаћ, а кроз село пролази регионални пут (Р408б) Крупа- Кулен Вакуф, који је некада био од значаја, јер су се њиме кретале колоне запрежних возила натоварених разном робом. Међутим тај пут је данас „рак рана“ села, јер никада није био асфалтиран, а данас је веома запуштен.
    Добра слика о кретању становништва, миграцијама и најбитнијим дешавањима може се видети кроз праћење статистике пописа становништва и свим забележеним и документованим информацијама с краја 19. и почетком 20. века. Један од првих пописа урађен је 1882. године, под окриљем Дабро-босанске епархије, којој су тада припадали и Пркоси као седиште парохије. Тада је објављен 1. Шематизам Дабро-босанске митрополије. Било је и неких ранијих пописа које је спроводило османско царство о чему нису остали писани трагови. 
    Године 1900. је основана Бањалучко Бихаћка митрополија, којој су припали и Пркоси. Уследила су 3 пописа тј. 3 Шематизма, 1900., 1910. и 1923. године. Ови пописи указују на стабилизацију популације, значајан природни прираштај (већи од 1,5% годишње) као и значајан прилив становништва из других крајева. Све то је омогућило, да упркос људским губицима и исељавању након 1.св.рата, немаштини и свим другим недаћама, национални корпус ојача и оснажи се.
    Менталитет и обичаји народа били су као и у осталим околним крајeвима тј. у Босанској крајини, али и помало измешани са обичајима из Лике , Далмације и старих крајева. И тада је било староселаца  (староседелаца) и новоселаца  (досељеника). Вера, језик, традиција и историјско сећање били су исти. Но, много је и материјалних белега по свим земљама које насељавају или су некада насељавали Срби. Један од старијих је и манастир Рмањ /  Хрмањ (ајерман, Херман). Помиње се с краја 15. века и налази се на десној обали Уне на самом утоку Унца. Подигнут је 1443. Године, а посвећен је св. Николају Мирликијском.  Приписује се као задужбина Катарине Бранковић – кћери Ђурђа Бранковића и супрузи Урлиха II Цељског. Као и народ у окружењу, и сам манастир био је више пута са ове или оне стране границе, рушен и пустошен.
    Долазећи у ове крајеве где и дан данас живе донели су са собом све своје народне и верске обичаје. Кроз векове су чували народно  име  и српски језик, као највеће и најдрагоценије благо. Често су се склањали . од разних освајача. Али, немајући избора, често су чували границу (занимање – граничари) и ратовали за друге царевине све у настојању да опстану на својим огњиштима. И баш у   таквим тешким околностима и незавидном положају храбрила их је и држала им дух, песма и прича о херојским делима славних предака који изгинуше за слободу и крст часни .
    

</p>
