
<p>
    Предговор
    Циљ писања ове књиге је да се прикупе све доступне историјске информације о Пркосима, да се сачувају од заборава, јер је народ тог краја пуно пропатио и платио високу цену опстанка. Књига треба да обелодани и неке мало познате тајне, а и да заинтересује и млађе да се упознају са својим коренима и прецима.
    Додатни мотив да напишем ову књигу представља дуг мојим родитељима и прецима. Иако сам рођен и живим у Вршцу, сви моји преци су из Пркоса и околине. Отац Богдан, деда Обрад а вероватно и прадеда Миле / Мимо (1865) рођени су у Пркосима као и прабаба Марија (Карановић). Мајчини су из Бјелаја и Вођенице и део су колонистичких породица насељених после 1.св.рата у Милетићево. Моје детињство и одрастање било је прожето менталитетом, као и причом/говором тог народа..  У Пркосима су остали обележени и необележени гробови мојих предака, а мој отац је у Другом светском рату изгубио, као борце, три рођена брата и једног стрица, а мајка му је умрла од тифуса у збегу, уз бројне и друге жртве из шире родбине.
    У току прикупљања информација и писања расло је и моје интересовање за историју Пркоса. Прикупио сам и прегледао на десетине књига, чланака и осталих извора података, па и црквених. Чак сам контактирао и архиве у Бечу, Сарајеву, Бихаћу, Бања Луци. Осим што од раније чувам записе од свог оца и стрица, пуно сам разговарао и са, данашњим Пркошчанима, и причао, по ко зна који пут, са мојом  родбином рођеном у Пркосима.
    Иако  данашња ситуација делује тмурно и суморна, посета збору Пркошчана 2022. године,  потврдила је жилавост и жељу народа да сачува трагове и наду у бољу будућност. 
    Историја показује да је било непрестане борбе, да је на путу који је водио у бољу будућност, увек било великих каменова спотицања, неправди и патње. Иако је било много миграција, напуштања селишта живот се увек враћао. Зато - сачувајмо Пркосе.
    
    Има сеоба. Смрти нема
    Милош Црњански
</p>