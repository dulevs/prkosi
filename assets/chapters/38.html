<p>
    Почетак првог светског рата 

Иако је Босна и Херцеговина ушла у Први светски рат као део Аустроугарске на њеној територији није било ратних операција. Но, народ је, као и много пута, живео под режимом најсуровије непријатељске окупације, уз безобзирну пљачку и уништавање имовине.  Масовно су вршена хапшења, злостављања, убијања као и интернација и слање у логоре.  Од саме окупације 1878. Босном и Херцеговином се управљало из Беча, а од анексије БиХ (1908) у потпуности су и према своме нахођењу организовали власт.  Било је то време злогласних Бенјамина Калаја и Оскара Поћорека. Поћорек је по наредби Бечких власти, недуго након победе Србије у првом балканском рату организовао мобилизацију у Босни и Херцеговини. Поћорек је 1914 предводио и Аустроугарску војску у нападу на Србију, а након пораза и повратка у Босну и Херцеговину био је смењен. Процењено је већ 1920. да је у Првом светском рату у Босни и Херцеговини страдало око 400.000 Срба. 
На вест о атентату већ на Видовдан су настали масовни нереди не само у Сарајеву него и широм Босне и Херцеговине. Организоване су масовне рушилачке демонстрације не само на Србе који су били политички активни већ и на српске трговачке радње које су пљачкане. Време од атентата до почетка рата је било испуњено страхом сваког виђенијег Србина. После предаје ултиматума Србији почело је затварање по припремљеним списковима и узимање талаца. / Бих у Првом светском рату
Проглас Фрање Јосифа о рату, од 16. / 29. јула 1914. године је претворио и Босну и Херцеговину у упориште терора у ванредном стању које је прогласио Поћорек. Аустроугарска је у Босни и Херцеговини повела рат против својих поданика. Проглас је пратило завођење преких судова, казне су крајње пооштрене, а за нека дела је прописана смртна казна.
Добровољци у српској војсци дошли су из прекоокеанских земаља (пре свега САД) враћајући се као повратници или су приступали као ратни заробљеници који су се предали српској, руској или италијанској војсци. Парадокс је био што су сви који су приступили српској војсци требали да потписују изјаву о добровољном приступању (да би се избегле санкције Женевске ратне конвенције). То је уједно носило и страх од каснијег заробљавања, јер је то могло да проузрокује и кажњавање њихових породица  од стране аустроугарских власти који су и онако вршиле репресију над добровољачким породицама (логори, интернирање). Све то им, ни у борбама, није остављало много избора, они нису ни хтели ни смели да падну живи у руке непријатељу. Отежавајуће околности су биле у томе што су били и недовољно обучени, да су ратовали старијим трофејним оружјем, а држање савезничких трупа (Добруџа, па и на другим фронтовима), чинило их је несигурним. Од добровољаца са источног фронта, крајем рата на Солунски фронт стигло је око 12.500 бораца. 
Добровољци су подстакнути пре свега уједињењем српских земаља, и значајно су допринели победи српске идеје и стварању југословенске државе 1918 . Међутим идеја југословенства је била много мање изражена, као и одзив других народа Хрвата, Словенаца. Зачетак српског добровољачког покрета (1912., 1914. – 1918.) назире се већ на почетку самог рата, у фази формирања и попуњавања четничких одреда. Измучени, исцрпљени и десетковани у претходним Балканским ратовима, требала је попуна која је кренула од разних пребега из Босне и Херцеговине, Срема, али и добровољаца повратника из Америке (САД).
Већ од почетка борби на руском фронту, крајем 1914. године, бројни заробљени Срби, тражили су од српских власти да их упуте у Србију. Добровољци на Руском фронту формирали су 1. и 2. добровољачку дивизију. Део тих бораца који су се предали остао је и у редовима Црвене армије.
Већ у праскозорје Првог светског рата, српски народ је био изложен додатном притиску, ислеђивању, затварању и тортури. Уследиле су године немаштине, патње, глади и болести. Највећи део радно способног становништва одведен је у рат, хране је било све мање, јер узимана и за фронт. Додатно уследиле су и године суше пре свега 1916., а затим и 1917., па је народ био принуђен да се храни свиме оним што је могао да нађе у пољу (зеље, коприва и друге траве). Ситуација је била толико лоша да су деца из среза Босанског Петровца (а и шире), крајем 1917. слата на прехрану у Хрватску, Бачку, Барању, Банат и Срем . Од укупно 2643 деце из округа Бихаћ, највећи број деце њих 939 (35%) био је из котара Босански Петровац. На жалост од тог броја деце до 1921. у завичај вратило се само 70% деце. Здравствене прилике су такође биле веома лоше, Босански Петровац ни тада није имао болницу нити адекватно медицинско особље. И није чудо што је  крајем рата харала погубна шпанска грозница. Због лоше здравствене заштите шарлах је у Пркосима 1917./1918. однео животе тринаесторо деце.
Добровољачки покрет из САД (1914. – 1918.)

Од 1903. године Срби у САД постали су јака миграциона струја, да би 1907. године усељавање Срба у САД досегло  свој врхунац. До почетка Првог светског рата у САД је било насељено 40.000 Срба аустроугарских држављана и 5.000 држављана Црне Горе. Узроци исељавања Срба из Аустроугарске у САД били су прекобројна популација и вишак радне снаге, као и избегавање служења дуге војске у Аустроугарској. Срби у САД радили су на најтежим пословима... 
Отежавајуће околност су што на почетку враћања добровољаца, није било потпуно јасних смерница Српске владе, нити организованог прихвата добровољаца. Целокупан процес и логистика су били отежани и тиме што су САД биле неутралне све до средине 1917., када је ушла у рат на страни савезника. Напад Аустроугарске на Србију и почетак Првог светског рата 1914. изазвао је узнемирење и узбуну у српским земљама и српским насеобинама широм света. Српска влада је интензивирала своје акције ка исељеништву у САД тек 1916. године.
Добровољачко питање у Италији (1916.-1918.)

Нишка декларација из децембра 1914. је поред ратних циљева садржала и идеју о уједињењу свих Срба, Хрвата и Словенаца у заједничку државу након завршетка Првог светског рата. Интензивирање идеје југословенства требало је да допринесе заинтересованости и других народима под аустроугарском окупацијом да се порази Аустроугарска.  . Поред српског (балканског) и руског фронта, Срби из БиХ били су ангажовани и на фронту у Италији (Тирол).
Срби су били ангажовани у борбеним јединицама, углавном пешадији, али нису имали својих националних формација већ су смишљено били распоређени у различите јединице (батаљоне), и били ангажовани на различитим фронтовима. Последње месеце рата обележило је масовно дезертерство из аустроугарских јединица. Срби су напуштали јединице и некако успевали да се домогну свог краја, и крили се у околним шумама. Звали су се зелени кадар. Аустроугарске власти су безуспешно покушавале да то сузбију.
Професор Милош Мицић наглашава да су из САД долазили добровољци на Солунски фронт преко канадских сабирних кампова, енглеских и француских лука, па после обуке у Бизерти, у Тунису. Из Русије после борби на Добруџи 1916. године, добровољци су 1917–1918. године долазили преко Архангелска, Енглеске и Француске или преко Сибира, Манџурије, Далеког истока, Кореје, Сингапура..
Појам добровољаштво / добровољци обично се везује за операције на Солунском фронту, али настао је стотинама година раније. Својевремено је у разним борбама са Турцима учествовао велики број Срба са разних страна српских земаља. Народ никада није дозволио да га савлада осећај безнадежности, већ се ослањао на цркву, традицију и херојско наслеђе. Храбриле су их историјске чињенице и епска предања и вера у правду и бољу будућност  Током рата војне операције на Солунском фронту биле су праћене великим људским жртвама, тако да је српска војска морала бити значајније реорганизована почетком 1917. године. Јачање војске управо су обезбедили добровољачки одреди, пре свега из исељеништва – Америке, али и са Руског фронта . Ради придобијања добровољаца српска влада је 17. новембра 1916. донела уредбу о насељавању у новим крајевима – о додели земље, по пет хектара плодне земље. Сматра се да је током првог светског рата било преко 50.000 добровољаца, а преко 95% су били Срби, углавном из прекоморских земаља. Такође сматра се да је преко 30.000 добровољаца учествовало у пробоју Солунског фронта . Историјски подаци варирају и до 80.000 добровољаца на Солунском фронту.  
</p>