<p>
    Период између два светска рата

Завршетком Првог светског рата борци и војни обвезници су се вратили у свој завичај из разних крајева и са разних фронтова, Русије, Италије, Грчке. И зеленокадровци  су могли мирно да се врате својим кућама. Измучени вишегодишњим патњама, рањавани и болесни једва су дочекани у својим домовима. Део добровољаца је добијао колонизацију, а део је и остајао u родном крају и такви су обично добијали државну службу .
Наслеђе претходног периода је било да су власници већине земљишних поседа били бегови, па је по окончању рата уследила аграрна реформа. Са друге стране власници и оно мало индустрије су биле стране, превасходно аустроугарске компаније, 
Мало је било писмених људи и они су помагали просвећењу и уздизању народа у смислу подизања сељачко радничке свести.. Наступио је и период када је све више деце похађало основне школе, али одлазило и на занате, ако и на студије, пре свега у Београд и Загреб. Пркоси су у овом крају међу последњима подигли и зидану цркву као и школу
</p>
<div class="imgContainer">
    <img class="imgCentered" src="./assets/skola.jpg" width="90%">
</div>
<p>
    Црква Успења Пресвете Богородице у Пркосима (зидана), подигнута је 1925. године, на месту где се и сада налази. Од тада је била неколико пута уништавана и обнављана. Стара Црквина на Тук пољу и даље одолева времену, а црква брвнара која је постојала преко 30так година, није опстала.
Између два рата подигнуто је у петровачким селима 14 основних четвороразредних школа, а она у Пркосима је подигнута 1932. године . Пре тога деца из Пркоса ишла су у Врточе у школу заједно са ђацима из Теочака и Дугопоља . Но то је било недовољно да се обухвате сва деца, а и они старији остајали су неписмени, и поред тога што су сељачка и радничка омладина показивале интересовање за аналфабетске течајеве . У многим селима осниване су сеоске читаонице, а при школама су радила и соколска друштва.
Земљорадничка странка на подручју Босанског Петровца имала је снажан утицај у народу. У селима око Петровца осниване су земљорадничке задруге, које су помагале и неке банке дајући кредите за набавку алата, семена и других потрепштина.
У том периоду је почела помало да се мења и структура запослености. Народ није више био скоро искључиво окренут сточарству и земљорадњи. У околини су отваране поједине веће фабрике у којима су радили становници околних села. То су пре свега биле фирме за сечу и експлоатацију дрвета, пилане, шумска железница, те „Шипад“ као дрвно прерађивачка фабрика.
Број становника је значајно порастао, а пољопривреда није била превише издашна. Слаба и неплодна планинска земља , и све више живља приморавала су радно способне, пре свега мушкарце, да потраже друге изворе прихода и друге начине како да прехране своје многобројне породице.  Није било много занатлија ни других знања, и сељацима је био најближи рад са дрветом, јер су и сами морали да праве своје куће, алат и оруђа са којима су се свакодневно служили. (сеча шума, пилане...). Када је могло одлазили су у околна места и шуме, али су често и због ниских надница, одлазили и у даље крајеве, Србију, Посавину, па и иностранство. Способнији и спретнији домаћини извештили су се и у столарским и тесарским занатима и предводили су групе које су одлазиле у даље крајеве, и уговарали су послове под повољнијим финансијским условима, то јест под акорд . 'И у тим условима, а и под надницу, радници су се хранили мизерно и једнолично, штедећи и на оброцима. На њивама су обично остајале да реде жене, старци и они најмлађи. Мало је рећи да је живот под надницом и у печалби био тежак, мучан и монотон, али све то се дало издржати да би се прехранила породица и нејач. Но, и поред тога било је дана када се орила песма, изводиле шале, препричавали догађаји. Радници из Пркоса, али и суседних села Врточа, Орашког Брда и других радили су као сезонски грађевински радници у Београду. Радили су такође и на пробијању/просецању  Унске пруге (86 страна) 
Зараде су биле слабе, радно време је било неограничено. Често радници, због слабих дневница нису имали шта да једу, неки су евентуално имали срећу да су имали шљива, али то је било недовољно. Због тога су лако и често оболевали од разних болести, исцрпљености, скорбута. Последице свега су биле и честе повреде, прерано старење и изнемоглост, па више нису могли да помогну својој деци и својим породицама. Није постојала никаква ни социјална ни здравствена заштита. Реформе социјалног система су одлагане од 1925., па све до 1938. под изговором да је привреда оптерећена. Последице тога опет је носио народ на својим плећима, испаштајући заједно са својим породицама.
Таман када су наилазили мало стабилнији периоди, уследила је светска криза капитализма (1929.-1933.), која је код нас са блажом депресијом трајала све до 1937. године. Људи са подручја Босанског Петровца и других крајева морали су масовно да одлазе на рад у иностранство, већином у Француску 
Формирање првих организација КПЈ у Босанско-петровачком срезу, започело је 1939. године. Становништво је у том периоду још увек било махом окренуто пољопривреди и то сточарству, па се утицај партије углавном ширио преко људи који су одлазили на сезонске послове у веће градове и индустријске центре. Најближи је био Дрварски срез, где је постојала развијена дрварска индустрија, али ишло се и у даље крајеве. Још већи утицај ширили су ђаци и студенти који су најчешће ишли у Београд. 
Политичка активност радника, студената и ђака је била израженија у селима која су гравитирала ка Босанском Петровцу, а мање у онима која су гравитирала ка Кулен-Вакуфу. Пропагирање напредних идеја се спроводило и кроз формирање и рад читаоница и спортских клубова.
Политичке прилике у периоду између два рата биле су врло променљиве и нестабилне. Расле су идеје социјализма и комунизма, било је разних превирања, па и немира на појединим изборима. На жалост, нерешена социјална, па и национална питања, велико раслојавање, па и социјална неједнакост, као и стање у држави, уз урушавање националних и државних интереса довели су народ у тешку ситуацију и пред почетак другог светског рата. 
Одмах по отпочињању рата и формирања НДХ, усташе су почеле са прогоном, пре свега српског становништва, а окупацију су „спремно“ дочекали и разни профитери и црноберзијанци.
</p>