<p>
    Марија на Пркосима

Једна страница историје ће заувек обележити Пркосе и храбру Марију Бурсаћ, борца - бомбаша. Њена бригада, десета крајишка, добила је задатак да уништи немачко упориште у Пркосима, на брду Крмаруша. Водиле су се жестоке борбе у ноћи између 17. и 18. септембра 1943. године, Марија је јуришала на непријатељске бункере. Рањена је у ногу, али је гангрена захватила рану и она је преминула 23. септембра 1943. године. За прву жену народног хероја, проглашена је 15. октобра 1943. године.
Ко је могао више, лепше и боље да је уздигне у бесмртне него трагични лирик Бранко Ђопић, подижући њој и себи вечити споменик.
<br />
Бранко Ћопић – МАРИЈА НА ПРКОСИМА<br />
Уно, дјевојко из дјетињске бајке, <br />
запљускуј, запјени, зашумори мени<br />
о поносној тузи Маријине мајке.<br />
А ти, вјетре с горе, огласи се јаче<br />
да чујем срца што освету кују<br />
и сваке ноћи бурније се чују<br />
срца другова с моје Клековаче.<br />
О теби пјевам, Маријо с Каменице,<br />
дјевојко - ратниче из батаљона,<br />
што си под титовку свила плетенице<br />
и срцем кренула противу бетона.<br />
<br />
Нећу да пјевам о Марији чобаници,<br />
о скоку с камена на камен,<br />
о птици пастирици, о првој руменој у везу жици,<br />
ни о њеној сузи, кад се зором краду<br />
и журно бјеже ка Дрвару граду,<br />
Каменичани, радници у Шипаду.<br />
Прећутаћу о руву дјевојачком<br />
и како тужно мири дуња жута,<br />
а драги суђени, још невиђени,<br />
често си привиђа на окрајку пута.<br />
Сад видим Пркосе, брдо вјетрометно,<br />
њихово гнијездо у нашем крају<br />
и видим Марију на положају<br />
у њихове логе, у свитање рано,<br />
поље осињацима посијано.<br />
Трипут је муња кроз ноћ засијала,<br />
трипут је Марија јуришала:<br />
<br />
Кад је на први бункер ударала<br />
у сијевању које живот брише,<br />
село је своје у огњу гледала<br />
и стада бијела којих нема више,<br />
чула је старца гдје из јаме збори<br />
и плач матере с дјететом у гори<br />
Кад је на други бункер јуришала,<br />
угледа мртве стазе испод Брине<br />
и пепелиште умјесто Дрвара<br />
и згрчене у ватри машине;<br />
видје - колона тамна и нијема<br />
бдије над градом кога више нема.<br />
<br />
А кад је на трећи бункер наступила,<br />
смрт је шинула из тамна гнијезда<br />
и соколици поломила крила -<br />
над Каменицом се откинула звијезда.<br />
Посљедње свитање гледају јој очи<br />
и задња пјесма из срца се точи:<br />
Запјева о своме првом Илињдану,<br />
када је свето бреме понијела,<br />
поклонила му младост - ко драгану;<br />
како је у зоре оштре и смрзнуте,<br />
новорођенче драго, Домовину;<br />
стезала на груди нетакнуте<br />
и често јој пјевала Партизанку,<br />
челичну и росну успаванку.<br />
<br />
Марија, звјездом обасјана мати,<br />
док над њом смртна згушњава се тама -<br />
осмјехом посљедњим ратнике прати:<br />
однијеше јој дијете на рукама!<br />
У крви рођено, у срцу ношено<br />
и кроз триста ватара пронешено.<br />
Иде бригада, носи Домовину<br />
и дијете расте - чаробна бајка!<br />
Над њиме невидљиво Марија бдије<br />
и дише топлином - дјевојка и мајка<br />.
Марија Бурсаћ рођена је 2. августа 1920. године у Каменици код Дрвара, месту где је основана и одакле је у славни поход кренула Трећа Крајишка бригада.
</p>
