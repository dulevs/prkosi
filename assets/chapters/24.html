<p>
Милан Карановић је у својој књизи „Поуње у Босанској крајини“ описујући село Липа описао и један догађај који се збио на Пркосима. Око 1700 зановљено је становништво у селу Липе (опустеле после Лаудоновог рата) и неке од првих породица биле су Крљићи и Пилиповићи досељени од Унца. Једног од Пилиповића, Васиља, позвао је Кулин капетан (који је погинуо на Мишару), да разграниче беговске земље и ту га дао посећи и закопати да означава границе. (према напред реченом то се догодило око 1800 године) 
Негде у том периоду почетком 19 века, у помињању села Пученик, каже се да је једна од првих породица која је населила, породица Ковачевић и то са 12 кућа. По предању потичу из Далмације (где их је било 400 кућа), и да су прво дошли на „Пркосе у Бјелајском пољу“, где је део породица остао а део се преселио у Пученик. . Такође се помиње да су се у Пученик после окупације (Аустроугарска 1878) доселила са Пркоса и једна кућа Гаћеша (то презиме се после није помињало на Пркосима). 
</p>