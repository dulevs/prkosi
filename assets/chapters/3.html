<p>
    УВОД

Ово је прича о Пркосима и Пркошчанима, једном малом селу и малом делу народа коме припадају, а који је десетинама и стотинама година преживљавао страдања, сеобе и патње, али истовремено и народу који се храбро борио и опстајао свој на своме, пркосећи судбини.
Ово виђење развоја и живота у Пркосима базирано је на историјским чињеницама прикупљеним из расположиве литературе. Не претендује на искључиву истину нити негира било које друге чињенице или тумачења. Приказано је управо онако како је записано у старим књигама. 
Народ је често био изложен страдањима и патњама - довољне су биле сеобе , нове границе, нови почеци. Не само да је народ био изложен ропству, вазалству, страдању, истребљењу, већ су затирани и материјални и културно - историјски трагови постојања (књиге, записи у којима су бележена јунаштва и знаменити догађаји наших великана и прађедова) као и материјални трагови постојања.  Све је то уназађивало наш народ и растурало пређашње тековине.
Зато се са посебном пажњом треба опходити са сваком материјалном старином и са сваким сећањем које имамо, макар натуцали и муцали о њему и макар и не знали од куда је тачно потекло и када се заиста догодило.
Намена ове књиге је да управо прикаже све писане информације које се могу прикупити о Пркосима и да их и на овај начин сачува од заборава.
Пркоси су делили судбину (западне / босанске) Крајине, укључујући и чињеницу да је највећи део изворне документације уништен (матичне књиге, подаци о власништвима и катастру, као и остала званична документација).
До сада нико није прикупљао историјску грађу, нити описивао детаљније живот у Пркосима. Почетком 20. века написане су неке фундаменталне књиге, у склопу антропогеографских истраживања под утицајем Јована Цвијића, и у оквиру едиције бројних других студија разних крајева насељених српским живљем. Пре свега то се односи на књиге попа Петра Рађеновића „Бјелајско поље и бравско“, и „Села парохије Крњеуше у Босни“, као и на књигу Милана Карановића „Поуње“. Књиге веома детаљно и студиозно описују најближе окружење, али не укључују детаље о Пркосима. Кроз неколико књига и текстова детаљније је истражен Петровац  у књигама и радовима професора др Бошка М. Бранковића. Такође, постоје и одређене локалне монографије  које се баве суседним селима: Колунић, Ревеник, Врточе. Професор др Аранђел Смиљанић истиче књигу „Сабор у Врточу“ Никице Пилиповића Дејановића, у свом раду „Локалне монографије…“ . Такође, овај рад ми је помогао да избегнем неке почетничке грешке у писању монографије о Пркосима.
Истраживање је започето прикупљањем података о пописима с краја 19. века до краја Другог светског рата. Та грађа је била веома интересантна указујући на значајан раст Пркоса, поготово до Другог светског рата, али и поразну чињеницу о великим губицима и расељавању након Другог светског рата. Из тог разлога пописи су приказани издвојено на почетку, као независна целина.
Истраживао сам, то јест покушао да дођем до одређених информација и у великим архивима (Беч, Сарајево, Бихаћ), али за сада без резултата.
Даље истраживање и унапређење материјала, за следеће издање књиге, ићи ће у покушају претраге појединих архива, као и додатних извора пре свега архива у Бихаћу, Сарајеву и у манастиру Рмањ. Положај Пркоса је одувек био врло специфичан. Пркоси данас припадају општини Босански Петровац, у средњем веку су вероватно били насеобина уз град Човку. Након турског освајања, вековима су више били усмерени ка Кулен Вакуфу, Капетанији Стара Островица, али и манастиру Рмањ. Били су дуго година на самој граници па су сеобе ка Лици и из Лике биле честе. Касније након окупације Аустроугарске углавном су били везани за Петровац, директно или опет преко Кулен Вакуфа.
Захваљујем се професорима универзитета, проф. др Аранђелу Смиљанићу  и проф. др Бошку Б. Бранковићу на корисним саветима, сугестијама и литератури да унапредим ову књигу. Захваљујем се и на разумевању  да ова књига угледа светло дана, без обзира на све мањкавости и почетничке грешке..
Захваљујем се професору историје Блажу Чубрилу, пореклом Пркошчанину (Старо Село), рођеном у Милетићеву, који је први прочитао целовит радни материјал и дао пар добрих сугестија.
Захваљујем се свакако и свом сину Милошу, који са мном, дели радост сусрета са Пркошчанима и завичајем, који је помогао у прикупљању  информација, и који је реализовао интернет страницу prkosi.com, која прати ову књигу и презентује целокупан садржај исте.

    
</p>