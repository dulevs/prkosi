<p>
    Тврђава и паланка Човка у Пркосима

Од турског освајања ових крајева, град Човка је дуго био пуст, још од времена када су се последњи Орловићи повукли према Бихаћу. Готово два пуна столећа јездили су овде ветрови, играјући се око напуштених зидина зачараног града. Тек након великог Бечког рата, када су Османлије напустиле Крбаву и Лику, доселише се овамо наново људи и распрострше се у Пркосима, заобилазећи Човку и плашећи децу причом како међу тим мистичним зидинама живи змијска краљица. Тих година дођоше овамо и бези Куленовићи. Ни Куленовићи нису имали храбрости да се приближе мрским зидинама обавијеним мистериозним причама, већ су изградили кулу у Пркосима, одмах уз пут за Врточе. Ипак паралелно са тиме направили су Кулу и на Човки и опасали је дрвеним бедемима (паланка). Народ им је због тога дао надимак Човке. Потврђује то и Крешевљаковић. Он каже да се овде “насели једна грана Куленовића и доби надимак Човке, као некад Орловићи. Паланка Човка имала је своју посаду, а била је у саставу Островичке капетаније, којом су заповедали капетани из породице Куленовића”. Капетанови потомци у Човки су становали ту све до устанка на Крајини (1876-1876), када су се одселили у Кулен Вакуф.
</p>
<div class="imgContainer">
    <img class="imgCentered" src="./assets/covkaPalanka.jpg" width="90%">
</div>
<p>
    Кулу Човка запалио је кмет Куленовића-Човки, Јовица Зорић звани Шљивар. Једно од првих помињања Човке из 15. века, и паљење исте крајем 19.века.
</p>
<p>
    Верски живот у Пркосима и околини

Према појединим записима стара црква је била подигнута почетком 19. века, али при првом попису 1882. констатовано је да, иако  Парохија, Пркоси немају цркву. 
Међутим, по неким изворима црква-брвнара подигнута је 1882. године, јер је 1910., у 2. Шематизму Бањалучко Бихаћке епархије констатовано да је у лошем стању.
Поред цркве брвнаре неки извори помињу и стару Црквину, зидана каменом, са малим прозорима, као са пушкарницама. Она је наводно била  неких 500 метара од куле капетаније Хусеин-бега Куленовића.  
У записима Дабро-босанске  Митрополије из 1887. године, помиње се да су у Пркосима живела два свештеника, Никола Зорић, парох, и његов помоћник Ђорђе Зорић . Имајући у виду да се крај старе Црквине налазе два споменика, то су споменици ова два свештеника. 
Парох је био већ поменути Никола Зорић. Занимљиво је да је у ери опште неписмености, средином 19. века, он учио црквену школу у Хргару, недалеко од Бихаћа. Са Хргарског платоа потекли први елементарно образовани свештеници Босанске Крајине   Негде око 1840. године појавио се у Хргару човек по имену Адам, који је започео обуку свештенства. Према предању представљао се да је римокатолик, но нико га није видео да се било којем богу моли и по каквом закону. Извесно је било да је Адам био врло учен, јер је црквена правила знао у прсте, а исто тако и старословенску граматику. Адам је становао у кући свештеника Вида Иванчића где је школа и заметнута, а први ученици су били Видова деца. Касније су се школи прикључили свештенички синови. Ту су се учили и први кораци у писмености, а убрзо су из ње излазили и први описмењени свештеници. Не зна се поуздано до када је Адам остао у овој школи, али у времену дољанске буне 1858. примио га је у своју кућу у Притоку прота Филип Ковачевић. Та школа није трајала дуго, јер је због тешког и смутног времена Адам морао побећи. Разлог томе је вероватно била Адамова мана, да кад попије, говори свашта против турске власти. Не само да је Адам био широко образован већ је говорио и немачки, руски, италијански и латински језик.
Неки од Адмових ћака су били свештеници: Петар Гаковић прота крупски, Василије Ковачевић парох бихаћки, Симо Иванчевић парох хргарски, Давид Протић, поп Јандрија Бањац, поп Петар Зорић парох у Цвјетићу, поп Нико (Никола) Зорић из Пркоса, Василије Марјановић парох у Дубовику, Јован Пећанац прота у Варцар Вакуфу, поп Вид Богуновић из Врела, поп Јово Грбић из Рујнице, поп Јово Гаковић из Јасенице, поп Лако Кецмановић из Смољане, поп Лука Недимовић из Јасенице и многи други.
Црквина се налази у близини старог села, што свакако асоцира на неку стару насеобину из ранијих времена. Поред Црквине у Тук пољу, крај Старог села,, као световно место помињу се „Крстине“ у Орашком Брду, на путу ка Пркосима, где се  рушевине старе цркве са гробним споменицима на којима су исклесани ликови: копља, сунца и полумесеца.  У том периоду помиње се још један свештеник пореклом са Пркоса. Наиме у Крњеушкој парохији од 1903. до 1910. године службовао је поп Јован Зорић, који је рођен у Лици, где се његов отац Пркошчанин, склонио за време устанка 1876..године. 
</p>